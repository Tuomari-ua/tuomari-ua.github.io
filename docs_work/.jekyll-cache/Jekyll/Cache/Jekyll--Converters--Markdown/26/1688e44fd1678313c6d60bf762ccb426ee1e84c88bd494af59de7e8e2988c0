I":W<p>Пошкодження та ризик смерті - це постійні супутники тих, хто досліджує фантазійні ігрові світи. Удар меча, добре націлена стріла чи вибух полум’я від чарів <strong><em>вогняної кулі</em></strong> мають потенціал до пошкоджень чи навіть убивства найвитриваліших істот.</p>

<h2 id="пункти-здоровя">Пункти здоров’я</h2>
<p>Пункти здоров’я відображають комбінацію фізичної та ментальної витривалості, волі до життя та удачі. Істот із більшою кількістю пунктів здоров’я важче вбити. Ті, хто має менше пунктів здоров’я, більш крихкі.</p>

<p>Поточні пункти здоров’я істоти (зазвичай їх називають просто “пункти здоров’я”) можуть бути будь-яким числом від максимуму пунктів здоров’я істоти до 0. Це число часто змінюється, коли істота отримує пошкодження або зцілюється.</p>

<p>Щоразу, коли істота зазнає пошкоджень, ці пошкодження віднімаються від її пунктів здоров’я. Втрата пунктів здоров’я не впливає на можливості істоти, поки істота не опуститься до 0 пунктів здоров’я.</p>

<h2 id="кидки-пошкоджень">Кидки пошкоджень</h2>
<p>Кожна зброя, чари чи небезпечна здібність монстра визначають пошкодження, яких завдають. Ви робите кидок кістки або кісток, додаєте потрібні модифікатори й застосовуєте пошкодження до своєї цілі. Магічна зброя, спеціальні здібності та інші фактори можуть надавати бонуси до пошкоджень. Зі штрафом можливо завдати 0 пошкоджень, але пошкодження ніколи не бувають від’ємними.</p>

<p>Під час атаки <strong>зброєю</strong>ви додаєте до пошкоджень модифікатор своєї здібності - той самий модифікатор, що використовується для кидка атаки. У <strong>чарах</strong> написано, які кістки кидати для пошкоджень, і чи додавати якісь модифікатори.</p>

<p>Якщо чари чи інший ефект завдають шкоди <strong>більш як одній цілі</strong> водночас, зробіть кидок пошкоджень один раз для усіх. Наприклад, коли маг створює <strong><em>вогняну кулю</em></strong> або клірик чарує <strong><em>полум’яний удар</em></strong>, пошкодження від чарів визначаються один раз для всіх істот, які опинилися у зоні вибуху.</p>

<h3 id="критичні-влучання">Критичні влучання</h3>
<p>Коли вам випадає критичне влучання, ви отримуєте додаткові кістки пошкоджень від цієї атаки проти цілі. Киньте кістки пошкоджень від атаки двічі та додайте їх. Потім додайте усі належні модифікатори, як звичайно. Щоб прискорити гру, ви можете кидати всі кістки пошкоджень одночасно.</p>

<p>Наприклад, якщо ви здійснили критичне влучання кинджалом, киньте 2к4 для пошкоджень замість 1к4, і потім додайте усі належні модифікатори здібності. Якщо атака включає інші кістки пошкоджень, наприклад, від особливості пройдисвіта Прихована атака, ви кидаєте ці кістки так само двічі.</p>

<h3 id="типи-пошкоджень">Типи пошкоджень</h3>
<p>Різні атаки, чари, що заподіюють шкоду, та інші шкідливі ефекти завдають пошкодження різних типів. Типи пошкоджень не мають окремих правил, але інші правила, такі як стійкість до пошкоджень, покладаються на ці типи.</p>

<p>Наступні типи пошкоджень наведені з прикладами, щоб допомогти Майстру визначити тип пошкоджень для нових ефектів.</p>

<p><strong>Кислота.</strong> Їдкі бризки дихання чорного дракона та розчинні ферменти, що виділяє чорний слиз, завдають пошкоджень кислотою.</p>

<p><strong>Дробильні.</strong> Грубі силові атаки - молоти, падіння, здавлювання і тому подібне - завдають дробильних пошкоджень.</p>

<p><strong>Холод.</strong> Пекельний холод, що випромінює спис крижаного диявола, і холодне дихання білого дракона завдають пошкоджень холодом.</p>

<p><strong>Вогонь.</strong> Червоні дракони дихають вогнем, і багато чарів створюють полум’я, щоб завдати пошкоджень вогнем.</p>

<p><strong>Сила.</strong> Сила - це чиста магічна енергія, сфокусована у формі, що завдає шкоди. Більшість ефектів, які завдають пошкоджень силою, є чарами, включно з <strong><em>магічними снарядами</em></strong> та <strong><em>духовною зброєю</em></strong>.</p>

<p><strong>Блискавка.</strong> Чари <strong><em>удар блискавки</em></strong> та дихання синього дракона завдають пошкоджень блискавкою.</p>

<p><strong>Некротичні.</strong> Некротичні пошкодження, завдані невмерлим або чарами, такими як <strong><em>крижаний дотик</em></strong>, висушують тіло та навіть душу.</p>

<p><strong>Колоті.</strong> Проколи та проникливі атаки, включно зі списами та укусами монстрів, завдають колотих пошкоджень.</p>

<p><strong>Отрута.</strong> Отруйні жала та токсичний газ від дихання зеленого дракона завдають пошкоджень отрутою.</p>

<p><strong>Психічні.</strong> Ментальні засоби, такі як псіонічний вибух, завдають психічних пошкоджень.</p>

<p><strong>Випромінювання.</strong> Пошкодження випромінюванням, завдані чарами <strong><em>полум’яний удар</em></strong> клірика чи каральною зброєю ангела обпікають тіло, як вогонь, і потужно перевантажують дух.</p>

<p><strong>Рубані.</strong> Мечі, сокири та пазурі монстрів завдають рубаних пошкоджень.</p>

<p><strong>Грім.</strong> Струсний вибух звуку, такий як ефект чарів <strong><em>громова хвиля</em></strong>, завдає пошкоджень громом.</p>

<h2 id="стійкість-до-пошкоджень-та-вразливості">Стійкість до пошкоджень та вразливості</h2>
<p>Деякі істоти та об’єкти надзвичайно важко або незвично легко вразити певними типами пошкоджень.</p>

<p>Якщо істота або об’єкт має <strong>стійкість</strong> до типу пошкоджень, пошкодження цього типу для цієї цілі зменшуються наполовину. Якщо істота або об’єкт має <strong>вразливість</strong> до типу пошкоджень, пошкодження цього типу для цієї цілі подвоюються.</p>

<p>Стійкість та вразливість застосовуються після всіх інших модифікаторів до пошкодження. Наприклад, істота має стійкість до дробильних пошкоджень, і по ній влучили атакою, яка завдає 25 дробильних пошкоджень. Істота також перебуває у магічній аурі, яка зменшує всі пошкодження на 5. 25 пошкоджень зменшуються на 5, а потім наполовину, тому істота отримує 10 пошкоджень.</p>

<p>Множинні джерела стійкості або вразливості, що впливають на той самий тип пошкодження, вважаються одним і тим самим джерелом. Наприклад, якщо істота має стійкість до вогню та стійкість до всіх немагічних пошкоджень, пошкодження від немагічного вогню проти цієї істоти зменшуються так само наполовину, а не на три чверті.</p>

<h2 id="зцілення">Зцілення</h2>
<p>Пошкодження не є постійними, якщо вони не призводять до смерті. Навіть смерть можна обернути завдяки потужній магії. Відпочинок відновлює пункти здоров’я істоти, а магічні методи, такі як чари <strong><em>зцілення ран</em></strong> чи <strong>зілля зцілення</strong>, можуть прибрати пошкодження миттєво.</p>

<p>Коли істота отримує зцілення будь-якого типу, відновлені пункти здоров’я додаються до її поточних пунктів здоров’я. Пункти здоров’я не можуть перевищити максимум, доступний істоті, тож усі пункти здоров’я, здобуті понад цей максимум, втрачаються. Наприклад, друїд зцілює рейнджеру 8 пунктів здоров’я. Якщо рейнджер має 14 поточних пунктів здоров’я і має максимум пунктів здоров’я 20, він відновлює 6 пунктів здоров’я завдяки друїду, а не 8.</p>

<p>Істота, яка померла, не може відновити пункти здоров’я, доки магія, така як чари <strong><em>відродження</em></strong>, не поверне істоту до життя.</p>

<h2 id="зниження-пунктів-здоровя-до-0">Зниження пунктів здоров’я до 0</h2>
<p>Якщо ваші пункти здоров’я падають до 0, ви або миттєво помираєте, або падаєте непритомні, як пояснено у наступних розділах.</p>

<h3 id="миттєва-смерть">Миттєва смерть</h3>
<p>Масивні пошкодження можуть вбити вас миттєво. Коли пошкодження зменшують ваші пункти здоров’я до 0, і пошкодження ще не вичерпано, ви помираєте за умови, що залишкові пошкодження дорівнюють або перевищують ваш максимум пунктів здоров’я.</p>

<p>Наприклад, клірик з максимальними пунктами здоров’я 12 має поточні пункти здоров’я 6. Якщо він отримує 18 пошкоджень від атаки, то його пункти здоров’я знижуються до 0, але ще 12 пошкоджень залишаються. Оскільки решта пошкоджень дорівнюють його максимуму пунктів здоров’я, клірик вмирає.</p>

<h3 id="непритомність">Непритомність</h3>
<p>Якщо пошкодження знижують ваші пункти здоров’я до 0 і не вбивають вас, ви непритомні. Непритомність завершується, коли ви отримуєте будь-які пункти здоров’я.</p>

<h3 id="рятунки-від-смерті">Рятунки від смерті</h3>
<p>Щоразу, коли ви починаєте свій хід, маючи 0 пунктів здоров’я, ви повинні зробити особливий рятівний кидок, який називається ряткидком смерті, щоб визначити, чи ви вмираєте, чи ще чіпляєтеся за життя. На відміну від інших рятівних кидків, цей не пов’язаний із жодною зі здібностей. Зараз ви у руках долі, з підтримкою тільки чарів та особливостей, які підвищують ваші шанси на успіх у цьому рятівному кидку.</p>

<p>Киньте к20. Якщо результат 10 або більше, ви досягли успіху. Інакше ви зазнали невдачі. Успіх або невдача самі по собі не мають ефекту. На свій третій успіх ви стабілізуєтеся (див. далі). На свою третю невдачу ви вмираєте. Успіхи та невдачі не обов’язково повинні бути поспіль; відстежуйте обидва, поки не назбираєте трьох. Кількість обох обнуляється, коли ви відновлюєте будь-які пункти здоров’я або стабілізуєтеся.</p>

<p><strong>Результат 1 або 20.</strong> Коли ви робите ряткидок смерті та отримуєте 1 на к20, це рахується за дві невдачі. Якщо вам випадає 20 на к20, ви відновлюєте 1 пункт здоров’я.</p>

<p><strong>Пошкодження з 0 пунктів здоров’я.</strong> Якщо ви отримуєте будь-які пошкодження, коли вже маєте 0 пунктів здоров’я, то провалюєте один рятівний кидок смерті. Якщо пошкодження завдані критичним влучанням, ви натомість отримуєте дві невдачі. Якщо пошкодження дорівнюють або перевищують ваш максимум пунктів здоров’я, ви миттєво помираєте.</p>

<h3 id="стабілізація-істоти">Стабілізація істоти</h3>
<p>Найкращий спосіб врятувати істоту з 0 пунктів здоров’я - це зцілити її. Якщо зцілення недоступне, істота може бути принаймні стабілізована, щоб вона не загинула від невдалого ряткидка смерті.</p>

<p>Ви можете використати свою дію, щоб надати першу допомогу непритомній істоті та спробувати стабілізувати її, що вимагає успішної перевірки Мудрості (Медицина) з КС 10.</p>

<p><strong>Стабільна</strong> істота не робить рятівні кидки смерті, хоча й має 0 пунктів здоров’я, але залишається непритомною. Якщо така істота отримує будь-які пошкодження, вона перестає бути стабілізованою і повинна знову робити ряткидки смерті. Стабілізована істота, яка ще не зцілилася, відновлює 1 пункт здоров’я через 1к4 години.</p>

<h3 id="монстри-та-смерть">Монстри та смерть</h3>
<p>У більшості Майстрів монстри гинуть миттєво, коли їхні пункти здоров’я знижуються до 0, замість того, щоб бути непритомними та робити рятівні кидки смерті.</p>

<p>Могутні лиходії та особливі неігрові персонажі є поширеними винятками; Майстер може змусити їх знепритомніти та дотримуватися тих самих правил, що й для персонажів гравців.</p>

<h2 id="знешкодження-істоти">Знешкодження істоти</h2>
<p>Іноді нападник хоче знешкодити ворога, а не завдати йому смертельного удару. Коли нападник знижує пункти здоров’я істоти до 0 атакою ближнього бою, нападник може знешкодити істоту. Нападник може вирішити це одразу після завдання пошкоджень. Істота стає непритомною та стабілізованою.</p>

<h2 id="тимчасові-пункти-здоровя">Тимчасові пункти здоров’я</h2>
<p>Деякі чари та спеціальні здатності забезпечують істоті тимчасові пункти здоров’я. Тимчасові пункти здоров’я насправді не є пунктами здоров’я; вони є буфером проти пошкоджень, запасом здоров’я, що захищає вас під травми.</p>

<p>Коли у вас є тимчасові пункти здоров’я і ви зазнаєте пошкоджень, тимчасові ПЗ втрачаються першими, і будь-який надлишок пошкоджень переноситься на ваші звичайні пункти здоров’я. Наприклад, якщо ви маєте 5 тимчасових пунктів здоров’я і отримуєте 7 пошкоджень, ви втрачаєте тимчасові пункти здоров’я та отримуєте 2 пошкодження.</p>

<p>Оскільки тимчасові пункти здоров’я відокремлені від ваших фактичних пунктів здоров’я, вони можуть перевищувати максимальне значення ваших пунктів здоров’я. Отже, персонаж може мати повні пункти здоров’я та отримати тимчасові пункти здоров’я.</p>

<p>Зцілення не може відновити тимчасові пункти здоров’я, і їх не можна додавати між собою. Якщо ви маєте тимчасові пункти здоров’я і отримуєте їх ще раз, ви вирішуєте, чи зберегти ті, що ви вже маєте, чи отримати нові. Наприклад, якщо чари дають вам 12 тимчасових пунктів здоров’я, коли ви вже маєте 10, ви можете залишити або 12, або 10, але не 22.</p>

<p>Якщо у вас 0 пунктів здоров’я, отримання тимчасових ПЗ не приводить вас до тями й не стабілізує. Вони можуть поглинати пошкодження, спрямовані на вас, коли ви перебуваєте у такому стані, але врятувати вас може лише справжнє зцілення.</p>

<p>Тимчасові пункти здоров’я існують, поки не будуть витрачені або поки ви не завершите тривалий відпочинок, за винятком випадків, коли тривалість тимчасових ПЗ вказана окремо в особливості, від якої ви їх отримали.</p>
:ET