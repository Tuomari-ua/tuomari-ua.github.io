---
layout: page 
description: Правила та інформація про розумні магічні предмети 
title: Розумні магічні предмети 
---

Деякі магічні предмети мають почуття та індивідуальність. Такий предмет може бути одержимим: переслідуваний духом попереднього власника або самосвідомим завдяки магії, використаній для його створення. У будь-якому випадку, предмет поводиться як персонаж, із усіма особистими примхами, ідеалами, зв’язками, а іноді й вадами. Розумний предмет може бути улюбленим союзником свого власника чи постійною скалкою в чутливому місці.

Більшість розумних предметів є зброєю. Інші види предметів можуть проявляти особистість, а витратні предмети, такі як зілля та сувої, ніколи не бувають розумними.

Розумні магічні предмети можуть діяти як НГП під контролем Майстра. Будь-яка активована властивість предмета залишається під контролем самого предмета, а не його власника. Допоки зберігаються добрі стосунки з предметом, власник отримує доступ до цих властивостей як звичайно. Якщо стосунки напружені, предмет може придушити свої активовані властивості або навіть налаштувати їх проти власника.

## Створення розумних магічних предметів
Коли ви плануєте зробити магічний предмет розумним, ви створюєте особистість предмета так само, як ви б створювали НГП, з кількома винятками, наведеними далі.

### Здібності
Розумний магічний предмет має значення Інтелекту, Мудрості та Харизми. Ви можете вибрати здібності предмета чи визначити їх випадковим чином. Щоб визначити їх випадково, зробіть кидок 4к6 для кожної здібності, відкиньте найменше значення кидка й підсумуйте, що залишилося.

### Спілкування
Розумний предмет має певну здатність до спілкування: або ділячись своїми емоціями, або транслюючи свої думки телепатично, або говорячи вголос. Ви можете вибрати, як він спілкується, або зробити кидок за наступною таблицею.

| к100  | Спілкування                                                                                                                                                       |
| ----- | ----------------------------------------------------------------------------------------------------------------------------------------------------------------- |
| 01-60 | Предмет спілкується, передаючи емоції до істоти, яка його несе або носить.                                                                                        |
| 61-90 | Предмет може говорити, читати та розуміє одну або більше мов.                                                                                                     |
| 91-00 | Предмет може говорити, читати та розуміє одну або більше мов. Крім того, предмет може телепатично спілкуватися з будь-яким персонажем, який його несе або носить. |


### Відчуття
З відчуттями приходить усвідомлення. Розумний предмет може сприймати оточення в обмеженому діапазоні. Ви можете вибрати його відчуття або зробити кидок за наступною таблицею.

| к4 | Відчуття                                  |
| -- | ----------------------------------------- |
| 1  | Слух та нормальний зір у межах 30 футів.  |
| 2  | Слух та нормальний зір у межах 60 футів.  |
| 3  | Слух та нормальний зір у межах 120 футів. |
| 4  | Слух та темний зір у межах 120 футів.     |

### Світогляд
Розумний предмет має світогляд. Його творець чи природа можуть пропонувати світогляд. Якщо ні, ви можете вибрати світогляд або зробити кидок за наведеною таблицею.

| к100  | Світогляд                   |
| ----- | --------------------------- |
| 01-15 | Законослухняний добрий      |
| 16-35 | Нейтральний добрий          |
| 36-50 | Хаотичний добрий            |
| 51-63 | Законослухняний нейтральний |
| 64-73 | Нейтральний                 |
| 74-85 | Хаотичний нейтральний       |
| 86-89 | Законослухняний злий        |
| 90-96 | Нейтральний злий            |
| 97-00 | Хаотичний злий              |

### Особлива мета
Ви можете надати розумному предмету мету, яку він переслідує, можливо, ігноруючи все інше. Допоки використання власником узгоджується із цією метою, предмет готовий до співпраці. Відхилення від цього курсу може створити конфлікт між власником та предметом, і може навіть призвести до того, що предмет перешкоджатиме використанню своїх активованих властивостей. Ви можете вибрати особливу мету або зробити кидок за наступною таблицею.

| к10 | Мета                                                                                                                                      |
| --- | ----------------------------------------------------------------------------------------------------------------------------------------- |
| 1   | Світогляд: предмет прагне перемогти або знищити тих, хто має діаметрально протилежний світогляд. (Такий предмет ніколи не є нейтральним). |
| 2   | Зурочення: Предмет має на меті перемогти чи знищити істот певного типу, таких як погань, перекидні, тролі чи маги.                        |
| 3   | Захисник: Предмет спрямований на захист певної раси чи роду істот, таких як ельфи або друїди.                                             |
| 4   | Хрестоносець: Предмет прагне перемогти, ослабити або зруйнувати служників певного божества.                                               |
| 5   | Тамплієр: Предмет прагне захистити служників та інтереси певного божества.                                                                |
| 6   | Руйнівник: Предмет жадає руйнування та спонукає свого користувача до свавільної боротьби.                                                 |
| 7   | Шукач слави: Предмет шукає слави як найкращий магічний предмет у світі, визнаючи свого власника як відому чи сумнозвісну особу.           |
| 8   | Шукач знань: Предмет прагне знань чи має намір розгадати таємницю, дізнатися секрет або розгадати загадкове пророцтво.                    |
| 9   | Шукач долі: Предмет переконаний, що він та його власник мають ключові ролі в майбутніх подіях.                                            |
| 10  | Шукач творця: Предмет шукає свого творця і хоче зрозуміти, чому його створили.                                                            |


### Конфлікт
Розумний предмет має власну волю, сформовану його особистістю та світоглядом. Якщо власник предмета діє всупереч світогляду чи меті предмета, може розвинутися конфлікт. Коли це стається, предмет робить перевірку Харизми проти перевірки Харизми свого власника. Якщо предмет перемагає, він висуває одну або кілька з наступних вимог:

* Предмет наполягає, щоб його носили з собою весь час.
* Предмет вимагає, щоб його власник позбувся усього, що предмет вважає огидним.
* Предмет вимагає, щоб його власник переслідував цілі предмета та ігнорував усі інші цілі.
* Предмет вимагає, щоб його передали комусь іншому.

Якщо власник відмовляється виконувати бажання предмета, предмет може зробити будь-яку або всі з наведених дій:
* Зробити неможливим налаштування на себе для власника.
* Придушити одну або кілька активованих властивостей.
* Спробувати взяти контроль над власником.

Якщо розумний предмет намагається взяти контроль над власником, власник повинен зробити рятівний кидок Харизми з КС, що дорівнює 12 + модифікатор Харизми предмета. У випадку невдачі власник зачарований предметом на 1к12 годин. Перебуваючи зачарованим, власник намагається виконувати команди предмета. Якщо власник отримує пошкодження, він може повторити рятівний кидок, припиняючи дію ефекту в разі успіху. Незалежно від того, вдалася спроба контролю над власником чи ні, предмет не може використати цю свою силу знову до наступного світанку.
