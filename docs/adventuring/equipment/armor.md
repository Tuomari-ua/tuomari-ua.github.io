Правила та інформація про різні типи броні

# Броня
Світи фентезійних ігор — це величезний гобелен, що складається з багатьох різних культур, кожна з яких має власний рівень технологій. З цієї причини шукачі пригод мають доступ до різноманітних типів броні, від шкіряних обладунків до кольчуг і закінчуючи дорогими латними обладунками, з кількома іншими видами броні в цьому проміжку. У таблиці броні зібрано найпоширеніші типи обладунків, які зустрічаються в грі, і розділено на три категорії: легка броня, середня броня та важка броня. Багато воїнів доповнюють броню щитом.

Таблиця броні показує вартість, вагу та інші властивості загальних видів броні, які носять у фантастичних ігрових світах.

**Опанована броня.** Будь-хто може одягнути броню або закріпити щит на руці. Однак лише ті, хто вміє користуватися бронею, знають, як носити її ефективно. Ваш клас дозволяє вам опанувати певні типи броні. Якщо ви носите броню, яку не опанували, ви маєте перешкоду на всі перевірки здібностей, рятівні кидки та кидки атаки, що потребують Сили або Спритності, і ви не можете чарувати.

**Клас захисту (КЗ).** Броня захищає вас від атак. Броня (і щит), які ви носите, визначає ваш базовий Клас Захисту.

**Важка броня.** Більш важка броня заважає власнику рухатися швидко, непомітно та вільно. Якщо в таблиці броні вказано "Сил 13" або "Сил 15" у колонці Сили для типу броні, носіння такого обладунку зменшує швидкість носія на 10 футів, хіба що значення Сили носія дорівнює або перевищує вказане у таблиці.

**Непомітність.** Якщо в таблиці броні вказано "Перешкода" у колонці "Непомітність", носій має перешкоду на перевірки Спритності (Непомітність).

**Щити.** Щит виготовляють з дерева або металу і носять в одній руці. Носіння щита збільшує вас Клас Захисту на 2. Ви можете використовувати одночасно лише один щит.

## Легка броня
Виготовлена ​​з еластичних і тонких матеріалів, легка броня пасує спритним шукачам пригод, оскільки забезпечує певний захист без зниження рухливості. Якщо ви носите легку броню, ви додаєте свій модифікатор Спритності до базового числа вашого типу броні, щоб визначити свій Клас Захисту.

**Гамбезон.** Цей обладунок складається з шарів стьобаної тканини та набивки.

**Шкіряна броня.** Нагрудник та наплечники цього обладунку зроблені з затверділої шкіри, вивареної в олії. Інші частини броні виготовлені з м'якших і гнучкіших матеріалів.

**Шипована шкіра.** Виготовлена ​​з міцної, але гнучкої шкіри, шипована шкіряна броня посилена щільно розташованими заклепками або шипами.

## Середня броня
Середня броня забезпечує більший захист, ніж легка броня, але вона також більше ускладнює рух. Якщо ви носите середню броню, ви додаєте свій модифікатор Спритності, щонайбільше +2, до базового числа вашого типу броні, щоб визначити свій Клас Захисту.

**Шкура.** Цей грубий обладунок складається з товстого хутра та шкури. Його зазвичай носять варварські племена, злі гуманоїди та інші народи, які не мають доступу до інструментів і матеріалів, необхідних для створення кращої броні.

**Кольчужна сорочка.** Виготовлена зі зчеплених металевих кілець, кольчужна сорочка вдягається між шарами одягу або шкіри. Ця броня забезпечує скромний захист для верхньої частини тіла власника та дозволяє заглушити звук від тертя кілець одне об одне зовнішніми шарами вбрання.

**Луската броня.** Цей обладунок складається з куртки та леґінсів (і, можливо, окремої спідниці) зі шкіри, вкритих накладеними один на одного шматками металу, схожими на луску риби. Броня включає рукавиці.

**Нагрудник.** Цей обладунок складається з металевої нагрудної частини, обтягнутої еластичною шкірою. Попри те, що вона залишає ноги та руки відносно незахищеними, ця броня забезпечує хороший захист для життєво важливих органів власника, залишаючи носія порівняно необтяженим.

**Напівлати.** Напівлатна броня складається з фігурних металевих пластин, які покривають більшу частину тіла користувача. Вона не включає захист ніг, окрім простих накладок, які прикріплені шкіряними ремінцями.

## Важка броня
З усіх категорій броні важка броня забезпечує найкращий захист. Ці обладунки покривають все тіло й призначені для зупинки широкого спектру атак. Тільки досвідчені воїни можуть впоратися з їхньою вагою та розмірами.

Важка броня не дозволяє додавати ваш модифікатор Спритності до Класу Захисту, але також не накладає штрафів, якщо ваш модифікатор Спритності від'ємний.

**Байдана.** Це шкіряний обладунок із ушитими в нього важкими кільцями. Кільця допомагають укріпити броню проти ударів мечами та сокирами. Байдана поступається кольчузі, і зазвичай її носять лише ті, хто не може собі дозволити кращу броню.

**Кольчуга.** Виготовлена із з’єднаних між собою металевих кілець, ця броня має шар стьобаної тканини, який одягається під кольчугу, щоб запобігти натиранню та пом’якшити удари. Броня включає рукавиці.

**Бригантина.** Цей обладунок виготовлений із вузьких вертикальних смужок металу, прикріплених до шкіряної підкладки, яку одягають поверх тканинної підкладки. Гнучка кольчуга захищає суглоби.

**Лати.** Латний обладунок складається з фігурних металевих пластин, які з’єднані між собою, щоб охопити все тіло. Він також включає латні рукавиці та важкі шкіряні чоботи, шолом із забралом та товстий шар підбивки. Пряжки та ремінці розподіляють вагу по тілу.


## Таблиця броні

| Легка броня    | Вартість | Клас захисту (КЗ)    | Сила | Непомітність | Вага      |
| -------------- | -------- | -------------------- | ---- | ------------ | --------- |
| Гамбезон       | 5 зм     | 11 + модифікатор Спр | -    | Перешкода    | 8 фунтів  |
| Шкіряна        | 10 зм    | 11 + модифікатор Спр | -    | -            | 10 фунтів |
| Шипована шкіра | 45 зм    | 12 + модифікатор Спр | -    | -            | 13 фунтів |

| Середня броня      | Вартість | Клас захисту (КЗ)             | Сила | Непомітність | Вага      |
| ------------------ | -------- | ----------------------------- | ---- | ------------ | --------- |
| Шкурна броня       | 10 зм    | 12 + модифікатор Спр (макс 2) | -    | -            | 12 фунтів |
| Кольчужна сорочка  | 50 зм    | 13 + модифікатор Спр (макс 2) | -    | -            | 20 фунтів |
| Лускатий обладунок | 50 зм    | 14 + модифікатор Спр (макс 2) | -    | Перешкода    | 45 фунтів |
| Нагрудник          | 400 зм   | 14 + модифікатор Спр (макс 2) | -    | -            | 20 фунтів |
| Напівлати          | 750 зм   | 15 + модифікатор Спр (макс 2) | -    | Перешкода    | 40 фунтів |

| Важка броня | Вартість | Клас захисту (КЗ) | Сила   | Непомітність | Вага      |
| ----------- | -------- | ----------------- | ------ | ------------ | --------- |
| Байдана     | 30 зм    | 14                | -      | Перешкода    | 40 фунтів |
| Кольчуга    | 75 зм    | 16                | Сил 13 | Перешкода    | 55 фунтів |
| Бригантина  | 200 зм   | 17                | Сил 15 | Перешкода    | 60 фунтів |
| Лати        | 1,500 зм | 18                | Сил 15 | Перешкода    | 65 фунтів |

| Щит | Вартість | Клас захисту (КЗ) | Сила | Непомітність | Вага     |
| --- | -------- | ----------------- | ---- | ------------ | -------- |
| Щит | 10 зм    | +2                | -    | -            | 6 фунтів |

## Одягання та знімання броні

Час, необхідний для одягання чи знімання броні, залежить від категорії обладунку.

**Одягання.** Одягання броні потребує певного часу. Ви отримуєте привілеї броні до КЗ, тільки якщо ви витратили весь потрібний час на вдягання обладунку.

**Знімання.** Знімання броні потребує певного часу. Якщо вам допомагають, цей час зменшується наполовину.

| Категорія     | Одягання  | Знімання  |
| ------------- | --------- | --------- |
| Легка броня   | 1 хвилина | 1 хвилина |
| Середня броня | 5 хвилин  | 1 хвилина |
| Важка броня   | 10 хвилин | 5 хвилин  |
| Щит           | 1 дія     | 1 дія     |
