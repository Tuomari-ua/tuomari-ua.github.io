---
layout: page
description: Правила та описи хвороб
title: Хвороби
---

Чума спустошує королівство, змушуючи пригодників шукати ліки. Шукачка пригод виходить зі стародавньої гробниці, яку не відкривали століттями, і незабаром виявляє, що страждає від виснажливої ​​хвороби. Чаклун ображає якусь темну силу і заражається дивною хворобою, яка поширюється щоразу, коли він створює чари.

Простий спалах хвороби може означати хіба невелику втрату партійних ресурсів, і її можна зцілити створенням **_малого відновлення._** Більш складний спалах хвороби може стати основою однієї або кількох пригод, коли персонажі шукають ліки, зупиняють поширення хвороби та борються з наслідками.

Хвороба, яка не тільки заражає кількох членів групи, насамперед є інструментом сюжету. Правила допомагають описати наслідки хвороби та те, як її можна вилікувати, але особливості того, як працює хвороба, не пов’язані загальним набором правил. Хвороби можуть вразити будь-яку істоту, і певна хвороба може передаватися або не передаватися від однієї раси чи виду істот до інших. Чума може вражати лише конструкти чи невмерлих, або охопити регіон напівросликів та не займати інші раси. Має значення, яку історію чи хочете розказати.

## Приклади хвороб
Наведені тут хвороби ілюструють різноманітні способи, як вони можуть діяти у грі. Ви можете довільно змінювати КС рятівних кидків, інкубаційний період, симптоми та інші характеристики цих хвороб відповідно до своєї кампанії.

### Хихотлива лихоманка
Ця хвороба вражає гуманоїдів, хоча гноми мають дивний імунітет. Перебуваючи в лещатах цієї хвороби, жертви часто піддаються нападам божевільного сміху, що дало хворобі загальну назву та хворобливе прізвисько: «верещання».

Симптоми проявляються через 1к4 години після зараження та включають лихоманку та дезорієнтацію. Інфікована істота отримує один рівень виснаження, який не можна усунути, доки хворобу не буде вилікувано.

Будь-яка подія, яка викликає у зараженої істоти сильний стрес, включаючи початок бою, отримання пошкоджень, переживання страху чи нічного жаху, - змушує істоту зробити рятівний кидок Статури з КС 13. У випадку невдачі істота зазнає 5 (1к10) психічних пошкоджень та стає недієздатною від божевільного сміху на 1 хвилину. Істота може повторювати рятівний кидок в кінці кожного свого ходу, припиняючи сміх і недієздатний стан у разі успіху.

Будь-яка гуманоїдна істота, яка починає свій хід у межах 10 футів від інфікованої істоти під час нападу божевільного сміху, повинна зробити успішний рятівний кидок Статури з КС 10 або заразиться хворобою. Щойно істота робить успішний ряткидок, вона здобуває імунітет до божевільного сміху цієї конкретної інфікованої істоти на 24 години.

Наприкінці кожного тривалого відпочинку заражена істота може зробити рятівний кидок Статури з КС 13. Якщо ряткидок успішний, КС цього ряткидка та ряткидка проти нападу божевільного сміху знижується на 1к6. Коли КС рятівного кидка падає до 0, істота одужує від хвороби. Істота, яка провалила три рятівні кидки, отримує випадкову форму божевілля, як описано далі в цьому розділі.

### Каналізаційна чума
Каналізаційна чума — це загальний термін для широкої категорії хвороб, які визрівають у каналізації, купах сміття та стоячих болотах, та іноді переносяться істотами, які живуть у цих місцях, такими як щури та отії.

Коли гуманоїд зазнає укусу від носія хвороби чи контактує з зараженим брудом або відходами, цей гуманоїд повинен зробити успішний рятівний кидок Статури з КС 11, або заразиться.

Потрібно 1к4 дні, щоб в інфікованої істоти проявилися симптоми каналізаційної чуми. Симптоми включають втому та судоми. Заражена істота зазнає одного рівня виснаження, і вона відновлює лише половину нормальної кількості пунктів здоров’я, витративши кістки здоров'я, та не отримує пунктів здоров’я після закінчення тривалого відпочинку.

Наприкінці кожного тривалого відпочинку заражена істота повинна зробити рятівний кидок Статури з КС 11. У випадку невдачі персонаж зазнає одного рівня виснаження. У випадку успішного ряткидка виснаження персонажа зменшується на один рівень. Коли успішний рятівний кидок знижує рівень виснаження зараженої істоти нижче 1, істота одужує.

### Очна гниль
Ця болюча інфекція викликає кровотечу з очей і зрештою осліплює жертву.

Звір або гуманоїд, який п'є воду, заражену очною гниллю, повинен зробити успішний ряткидок Статури з КС 15, або заразиться. Через день після зараження зір істоти починає розпливатися. Істота отримує штраф -1 на кидки атаки та перевірки здібностей, що покладаються на зір. У кінці кожного тривалого відпочинку після появи симптомів штраф погіршується на 1. Коли він досягає −5, жертва стає сліпою, доки її зір не буде відновлено за допомогою магії, наприклад, **_малого відновлення_** або **_зцілення_**.

Очну гниль можна вилікувати за допомогою рідкісної квітки очанки, яка росте на деяких болотах. Маючи годину, персонаж, що опанував набір травника, може виготовити з квітки одну дозу мазі. Нанесена на очі перед тривалим відпочинком, одна доза мазі запобігає загостренню хвороби після цього відпочинку. Після використання трьох доз мазь повністю зцілює хворобу.
