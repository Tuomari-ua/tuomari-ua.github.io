---
layout: page
description: Правила щодо магічних предметів
title: Магічні предмети
---

Магічні предмети збирають серед скарбів подоланих монстрів або знаходять у давно загублених сховищах. Такі предмети надають персонажу можливості, які він рідко може здобути іншими способами, або дивовижним чином доповнюють можливості свого власника.

## Налаштування
Деякі магічні предмети вимагають, щоб істота утворила з ними зв’язок, перш ніж їхні магічні властивості можна буде використовувати. Цей зв’язок називається налаштуванням, і певні предмети мають передумови для цього. Якщо передумовою є клас, істота повинна бути членом цього класу, щоб налаштуватися на предмет. (Якщо потрібний клас є чаротворчим, то цій вимозі задовольняють монстри, які мають чарунки та використовують чари цього класу). Якщо передумовою є чаротворчий клас, істота відповідає цій вимозі, якщо може створити принаймні одні чари за допомогою своїх рис або умінь, але не за допомогою магічних предметів.

Якщо істота не налаштована на предмет, який потребує налаштування, така істота користується лише немагічними привілеями, хіба що в описі предмета зазначено інакше. Наприклад, магічний щит, який вимагає налаштування, надає неналаштованій істоті привілей звичайного щита, але жодної зі своїх магічних властивостей.

Налаштування на предмет вимагає, щоб істота провела короткий відпочинок, зосередившись лише на цьому предметі та перебуваючи з ним у фізичному контакті (це не може бути той самий короткий відпочинок, під час якого персонаж вивчає властивості предмета). Це зосередження може мати форму тренування зі зброєю (для зброї), медитації (для чудесного предмета) чи іншої відповідної діяльності. Якщо короткий відпочинок було перервано, спроба налаштування провалюється. У разі успіху наприкінці короткого відпочинку істота здобуває інтуїтивне розуміння, як активувати будь-які магічні властивості предмета, включно з будь-якими необхідними командними словами.

Предмет можна налаштувати одночасно тільки на одну істоту, і сама істота не може бути налаштована одночасно більш як на три предмети. Будь-яка спроба налаштуватися на четвертий предмет провалюється; істота повинна спершу перервати налаштування на інший предмет. Крім того, істота не може налаштуватися більш як на один зразок предмета. Наприклад, істота не може налаштуватися більш як на один *перстень захисту* одночасно.

Налаштування істоти на предмет переривається, якщо істота більше не відповідає передумовам налаштування; якщо предмет перебуває далі 100 футів від істоти упродовж принаймні 24 годин; якщо істота помирає або якщо на предмет налаштовується інша істота. Істота може добровільно перервати налаштування, якщо проведе ще один короткий відпочинок, зосередившись на предметі, за винятком проклятих предметів.

## Носіння та використання
Застосування властивостей магічного предмета може означати його носіння чи використання. Персонаж повинен вдягнути магічний предмет, створений для носіння, відповідно до його призначення: чоботи - на ноги, рукавиці - на руки, капелюхи та шоломи - на голову, а персні - на пальці. Магічні обладунки потрібно вдягнути, щит - пристебнути до руки, а плащ накинути на плечі. Зброю потрібно тримати.

У більшості випадків магічний предмет, який потребує носіння, пасує істоті незалежно від її розміру та тілобудови. Багато магічного одягу зроблено так, щоб його було просто підігнати, або ж він магічним чином припасовується до свого носія. Існують рідкісні винятки. Якщо в пригоді є вагома причина, чому предмет пасує тільки істотам певного розміру чи форми, ви можете постановити, що він не підганяється під потреби власника. Наприклад, обладунки, виготовлені дроу, можуть пасувати тільки ельфам. Дворфи можуть виготовляти предмети, придатні для користування лише створінням дворфійського розміру та тілобудови.

Коли не гуманоїд намагається вдягнути такий предмет, визначте на свій розсуд, чи буде предмет працювати належним чином. Перстень, вдягнутий на щупальце, може діяти, але істота зі змієподібним хвостом замість ніг не може взути чоботи.

### Кілька предметів одного типу
Застосовуйте здоровий глузд, щоб визначити, чи можна вдягнути більш як один магічний предмет певного типу. Зазвичай персонаж не може взути більш як одну пару взуття, одну пару рукавичок чи рукавиць, одну пару наручів, один обладунок, один головний убір та один плащ. Ви можете робити винятки; персонаж може носити, наприклад, вінець під шоломом, або начепити два плащі.

### Парні предмети
Предмети, які існують парами - такі як чоботи, наручі, рукавиці чи рукавички - надають привілеї, тільки коли вдягнені обидва предмети з пари. Наприклад, персонаж, що взув один чобіт ходіння та стрибання та один чобіт ельфійського народу, не отримує привілеїв від жодного.

## Активація предмета
Щоб активувати деякі магічні предмети, користувач повинен зробити дещо особливе - наприклад, тримати предмет і промовити командне слово. В описах кожної категорії та окремих предметів детально описано активацію. Для певних предметів застосовують наступні правила активації.

Якщо предмет потребує дії для активації, це не є варіантом дії "Використання предмета", тому такі особливості, як Швидкі руки пройдисвіта, не можуть активувати предмет.

### Командне слово
Командне слово - це слово чи фраза, яку потрібно промовити, щоб предмет запрацював. Магічний предмет, що потребує командного слова, неможливо активувати в області, де заборонено звук, такій як область чарів ***тиша***.

### Витратні матеріали
Деякі предмети після активації витрачаються. Зілля чи еліксир необхідно проковтнути, а олію - нанести на тіло. Із прочитаних сувоїв зникають написи. Одразу після використання витратний предмет втрачає свою магію.

### Чари
Деякі магічні предмети дозволяють користувачеві створювати чари з предмета. Створені з предмета чари мають свій найнижчий можливий рівень, не витрачають жодної чарунки користувача і не потребують компонентів, хіба що це вказано в описі предмета. Чари мають звичайний час створення та тривалість, і користувач предмета повинен утримувати концентрацію, якщо чари її потребують. Багато предметів, такі як зілля, оминають створення чарів і надають ефект чарів із їхньою звичайною тривалістю. Певні предмети є винятками із цих правил, змінюючи час створення, тривалість та інші елементи чарів.

Магічні предмети, такі як певні посохи, можуть вимагати використання вашої власної чаротворчої здібності, коли ви створюєте чари з предмета. Якщо ви маєте більш як одну чаротворчу здібність, ви обираєте, котру з них використовувати з предметом. Якщо ви не маєте чаротворчої здібності - можливо, ви - пройдисвіт із особливістю *використання магічних пристроїв* - ваш модифікатор чаротворчої здібності для предмета дорівнює +0, і ви застосовуєте свій *бонус досвіду*.

### Заряди
Деякі магічні предмети мають заряди, які потрібно витратити, щоб активувати властивості предмета. Кількість зарядів, що залишилися у предмета, з'ясовується, коли на предмет створюють чари <0>розпізнавання</0>, так само як під час налаштування істоти на предмет. На додачу, коли предмет відновлює заряди, налаштована на нього істота дізнається, скільки зарядів було відновлено.
