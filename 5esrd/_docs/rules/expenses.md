---
layout: page
description: Правила та описи витрат персонажів
title: Витрати
---

Коли шукачі пригод не спускаються під землю, не досліджують старі руїни та не відбивають наступ темряви вони стикаються із буденним життям. Такі базові речі, як дах над головою, засоби до існування та одяг, необхідні навіть у фантастичному світі. Все це коштує грошей, іноді більших, залежно від способу життя.

## Витрати на спосіб життя
Витрати на спосіб життя - це простий спосіб враховувати витрати на проживання в фентезійному світі. Вони покривають вартість ночівлі, їжу, напої та всі інші ваші потреби. Також враховані витрати на вартість підтримання вашого спорядження у придатному стані, щоб ви завжди були готові до наступної пригоди.

На початку кожного тижня або місяця (ваш вибір) виберіть спосіб життя з таблиці витрат і оплатіть ціну за підтримання цього способу життя. Ціни вказані за день, тож, якщо ви хочете розрахувати вартість за тридцять днів обраного способу життя - помножте вказану ціну на 30. Ви можете зберігати той самий спосіб життя упродовж усієї кар'єри свого персонажа або змінювати його на кожен період відповідно до коштів у вашому розпорядженні.

Ваш вибір способу життя може мати наслідки. Підтримання заможного способу життя може допомогти вам налагодити контакти з багатими та владними особами, але ви ризикуєте привернути увагу злодіїв. І навпаки, ощадливий побут може допомогти уникати злочинців, але навряд чи ви матимете впливові зв'язки.

| Спосіб життя    |        Ціна/день |
| --------------- | ----------------:|
| Жалюгідний      |                - |
| Злиденний       |             1 см |
| Бідний          |             2 см |
| Скромний        |             1 зм |
| Комфортний      |             2 зм |
| Багатий         |             4 зм |
| Аристократичний | щонайменше 10 зм |

**Жалюгідний.** Ви живете в нелюдських умовах. У вас немає домівки, натомість ви знаходите прихисток, де доведеться: прокрадаєтеся до амбарів, ховаєтеся під старими ящиками та сподіваєтеся на милосердя тих, чиї справи йдуть краще за ваші. Жалюгідний спосіб життя містить значні небезпеки. Насильство, хвороби і голод знаходять вас скрізь. Інші жалюгідні істоти прагнуть вашої броні, зброї та пригодницького спорядження, бо для них то ціле багатство. Більшість людей вас узагалі не помічає.

**Злиденний.** Ви живете у вогкій стайні, брудній хижі за міським муром або в зараженому шкідниками закинутому будинку в найгіршому районі міста. Ви маєте прихисток від стихії, але живете у відчайдушному й насильницькому середовищі, у місцях розквіту хвороб, голоду та нещасть. Більшість людей вас не помічає, і закон рідко на вашому боці. Більшість людей, що ведуть такий спосіб життя, пережили якусь жахливу невдачу. Зазвичай це ті, кого переслідують, вигнанці або ті, хто страждає від хвороб.

**Бідний.** Бідний спосіб життя означає існування без зручностей, доступних стабільній спільноті. Прості харчі та помешкання, потертий одяг та непередбачуване майбутнє ведуть до стерпного, хоча й не дуже приємного, досвіду. Можливо, ви живете в кімнаті в нічліжці або в загальному залі над таверною. Вам доступний деякий правовий захист, але ви досі маєте протистояти насильству, злочинності та хворобам. Люди цього способу життя, як правило, некваліфіковані працівники, вуличні торговці, кур'єри, крадії, найманці та інші безславні типи.

**Скромний.** Скромний спосіб життя виводить вас із нетрів та дозволяє підтримувати лад у своєму спорядженні. Ви живете в старішій частині міста, знімаєте кімнату в пансіоні, корчмі або храмі. Ви не страждаєте від голоду чи спраги, і живете у чистому, хай і простому, середовищі. До звичайних людей, які живуть скромним життям, належать солдати із сім'ями, робітники, студенти, священники, маги-початківці та інші цього штибу.

**Комфортний.** Вибір комфортного способу життя означає, що ви можете дозволити собі кращий одяг та вам легко доглядати своє спорядження. Ви живете в маленькому будиночку в районі середнього класу або в окремій кімнатці пристойного готелю. Ви знайомі з купцями, досвідченими торговцями та військовими офіцерами.

**Багатий.** Вибір багатого способу життя означає розкіш у побуті, хоча ви, можливо, й не досягли соціального статусу, звичного для спадкоємців дворян чи членів королівських родин. Ваш спосіб життя можна порівняти з дуже успішним купцем, улюбленим придворним слугою чи власником декількох малих підприємств. У вас є солідне житло, зазвичай просторий будинок у гарній частині міста або зручний номер у поважному готелі. Ви, ймовірно, маєте невелику кількість слуг.

**Аристократичний.** Ваше життя сповнене достатком і комфортом. Ви обертаєтеся у колах найбільш впливових людей спільноти. У вас чудове помешкання, можливо, маєток у найприємнішій частині міста або кімнати в найкращому з готелів. Ви вечеряєте у найкращих ресторанах, одягаєтеся у найбільш досвідченого та модного шевця і маєте слуг, які виконують усі ваші забаганки. Ви отримуєте запрошення на соціальні події багатих та могутніх, і проводите вечори в компанії політиків, лідерів гільдій, високопоставлених священників та дворянства. Ви також повинні протистояти обману та зраді найвищого рівня. Чим ви заможніші, тим більше шансів, що вас втягнуть у політичні інтриги як пішака або учасника.

### Самодостатність
Описані тут витрати і спосіб життя припускають, що ви проводите час між пригодами в місті, користуючись послугами, які ви можете собі дозволити, - купуєте харчі та ночівлю, сплачуєте городянам за наточування вашого меча чи лагодження вашої броні та інші послуги. Деякі персонажі, однак, вважають за краще проводити свій час подалі від цивілізації, підтримуючи себе в дикій природі полюванням, збиральництвом та ремонтуючи власне спорядження самостійно.

Вибір цього способу життя не вимагає від вас грошових витрат, але натомість потребує вашого часу. Якщо ви проводите час між пригодами, займаючись професією, ви можете жити відповідно до бідного способу життя. Опанована навичка Виживання дає вам жити відповідно до комфортного способу життя.

## Їжа, напої та ночівля
Таблиця цін на їжу, напої та ночівлю надає ціни на окремі харчові продукти та помешкання на одну ніч. Ці ціни включені до ваших загальних витрат на життя.

**Їжа та напої**

| Товар                 | Вартість |
| --------------------- | --------:|
| Ель (галон)           |     2 см |
| Ель (кухоль)          |     4 мм |
| Банкет (на особу)     |    10 зм |
| Хліб, паляниця        |     2 мм |
| Сир, шматок           |     1 см |
| М’ясо, шматок         |     3 см |
| Вино, звичайне (глек) |     2 см |
| Вино, добре (пляшка)  |    10 зм |

**Харчування та ночівля (за день)**

| Спосіб життя    | Харчування | Ночівля |
| --------------- | ----------:| -------:|
| Злиденний       |       3 мм |    7 мм |
| Бідний          |       6 мм |    1 см |
| Скромний        |       3 см |    5 см |
| Комфортний      |       5 см |    8 см |
| Багатий         |       8 см |    2 зм |
| Аристократичний |       2 зм |    4 зм |

## Послуги

За різних обставин пригодники можуть заплатити неігровим персонажам за допомогу або дію за дорученням. Більшість таких наймитів мають посередні навички, деякі - майстри ремесла чи мистецтва, і лише одиниці - експерти зі спеціалізованими пригодницькими навичками.

Деякі з найбільш поширених послуг наймитів наведені у таблиці послуг. Пригодники можуть заплатити за виконання специфічної задачі, яка не вказана в таблиці, будь-кому із широкого спектра населення типового села чи міста. Наприклад, маг може заплатити тесляру, щоб той витесав складну скриню (і її мініатюрну репліку) для використання в чарах _секретна скриня_. Боєць може замовити у коваля спеціальний меч. Бард може заплатити кравцеві за вишуканий одяг для майбутнього виступу перед герцогом.

Інші наймити надають більш експертні або небезпечні послуги. За гроші солдати-наймити допоможуть пригодникам подолати армію хобгоблінів, а мудреці погодяться дослідити давні або езотеричні знання. Якщо пригодник високого рівня засновує, скажімо, фортецю, він чи вона може найняти цілий штат слуг та помічників, щоб впорядкувати свої володіння, від покоївок і ключника до простих хлопців, що чиститимуть стайні. Ці наймити часто задовольняються довготривалими угодами, які включають місце для проживання у межах фортеці як частину запропонованої оплати.

**Послуги**

| Послуга                         | Вартість     |
| ------------------------------  | ------------ |
| М'який екіпаж (між містами)     | 3 мм на милю |
| М'який екіпаж (у межах міста)   | 1 мм         |
| Наймит (кваліфікований)         | 2 зм на день |
| Наймит (нетренований)           | 2 см на день |
| Посланець                       | 2 мм за милю |
| Мито за дорогу або вхід у місто | 1 мм         |
| Проїзд на кораблі               | 1 см на милю |

Кваліфікованим наймитам платять за послуги, які вимагають досвідченості (включно зі зброєю, інструментами чи навичкою): найманий воїн, ремісник, писар і таке інше. Пропонована вартість - мінімальна; деякі майстри потребуватимуть вищої оплати. Нетренованих наймитів наймають для роботи, яка не потребує спеціальних навичок і може включати робітників, носіїв, служниць та інших працівників.

## Послуги чаротворців
Люди, які здатні створювати чари, не належать до категорії звичайних наймитів. Можна знайти когось, хто погодиться створити чари в обмін на гроші або послугу, але це непросто зробити, і на такі послуги немає конкретних цін. Як правило, чим вищий рівень бажаних чарів, тим складніше знайти когось, хто може їх створити, і тим вища ціна ни них.

Найняти когось для створення відносно звичайних чарів 1-го або 2-го рівня, таких як _зцілення ран_ чи _розпізнавання_, досить просто у місті чи селі, і може коштувати від 10 до 50 золотих (плюс вартість будь-яких витратних матеріальних компонентів). Знайти когось, хто здатний та згодний створити чари високих рівнів, може потребувати подорожі до великого міста, де є університет або видатний храм. Знайдений чаротворець може попросити як оплату за свої послуги щось таке, що можуть зробити тільки пригодники: наприклад, видобути рідкісний предмет із небезпечного місця, чи пройти по населеній монстрами місцевості, щоб передати дещо важливе у віддалене поселення.
