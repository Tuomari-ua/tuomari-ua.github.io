---
layout: page
description: Правила для перевірки здібностей, зустрічних перевірок, групових та пасивних перевірок
title: Перевірки здібностей
---

Перевірка здібностей тестує внутрішні таланти персонажа чи монстра і його готовність докласти зусиль, щоб подолати проблему. Майстер оголошує перевірку здібності, коли персонаж або монстр намагається виконати дію (крім атаки), яка має шанс на невдачу. Коли результат неоднозначний, його визначають кістки.

Для кожної перевірки Майстер вирішує, яка з шістьох здібностей пов'язана із задачею, та складність перевірки, визначену Класом Складності. Чим складніше завдання, тим вищий його КС. Типова таблиця Класів Складності показує найбільш поширені КС.

#### Типові класи складності

| Складність завдання | КС |
| ------------------- | -- |
| Дуже легко          | 5  |
| Легко               | 10 |
| Звичайно            | 15 |
| Складно             | 20 |
| Дуже складно        | 25 |
| Майже неможливо     | 30 |

Щоб зробити перевірку здібності, киньте к20 і додайте модифікатор відповідної здібності. Як і з іншими кидками к20, додайте бонуси та штрафи та порівняйте отриману суму з КС. Якщо загальна сума дорівнює або перевищує КС, перевірка вважається успішною - істота долає поставлений перед нею виклик. В іншому випадку це невдача, що означає, що персонаж чи монстр не досягає прогресу щодо поставленої цілі, або ж прогрес супроводжується недоліками, визначеними Майстром.

## Змагання
Іноді зусилля одного персонажа або монстра безпосередньо протистоять іншим. Це трапляється, коли обидва намагаються зробити однакову дію, і тільки один може досягти успіху, наприклад, спроба підхопити магічний перстень, що впав на підлогу. Ця ситуація також виникає, коли один з них намагається запобігти досягненню мети - наприклад, коли монстр намагається примусово відкрити двері, які тримає пригодник. У таких ситуаціях результат визначається спеціальною формою перевірки здібності, яка називається змаганням.

Обидва учасники змагання здійснюють перевірки характеристик, пов’язані з їхніми діями. Вони застосовують всі актуальні бонуси і штрафи, але суми порівнюють не з КС, а з результатами одне одного. Учасник із вищим результатом перевірки перемагає у змаганні. Цей персонаж або монстр або досягає успіху у своїй дії, або заважає іншому досягти успіху.

Якщо змагання завершується нічиєю, ситуація залишається такою ж, як і до початку змагання. Таким чином, один учасник може виграти змагання за замовчуванням. Якщо двоє персонажів мають нічию у змаганні на підхоплення персня з підлоги, жоден із персонажів його не отримує. У змаганні між монстром, який намагається відкрити двері, та пригодником, який утримує двері зачиненими, нічия означає, що двері залишаються зачиненими.

## Навички
Кожна здібність охоплює широкий спектр можливостей, включно з навичками, які персонаж чи монстр опанував. Навичка представляє специфічний аспект значення здібності, а індивідуальні опановані навички демонструють фокусування на цьому аспекті. (Початкові навички персонажа визначаються при створенні персонажів, а навички монстра з'являються в блоці роботи монстра.)

Наприклад, перевірка Спритності може відобразити спробу персонажа виконати акробатичний трюк, схопити предмет або залишитися прихованим. Кожен з цих аспектів Спритності має пов'язану навичку: Акробатика, Спритність рук чи Непомітність відповідно. Отже, персонаж, який опанував навичку Непомітності є особливо успішним у перевірках Спритності, пов'язаних зі скраданням та непомітністю.

Навички, пов'язані з кожним значенням здібності, показані в наступному списку. (Жодна навичка не пов'язана зі Статурою). Перегляньте опис здібності у наступних розділах для прикладу, як використовувати навички, пов'язані з кожною здібністю.

### Сила
* Атлетика

### Спритність
* Акробатика
* Спритність рук
* Непомітність

### Інтелект
* Аркана
* Історія
* Розслідування
* Природа
* Релігія

### Мудрість
* Приборкання тварин
* Інтуїція
* Медицина
* Сприйняття
* Виживання

### Харизма
* Обман
* Залякування
* Артистичність
* Переконливість

Іноді Майстер може попросити зробити перевірку здібності з використанням специфічної навички - наприклад, "Зроби перевірку Мудрості (Сприйняття)". Або гравець може спитати Майстра, чи досвід у певній навичці застосовується до перевірки. У будь-якому випадку, опанована навичка означає, що істота додає свій бонус досвіду до перевірки здібності, яка включає цю навичку. Під час використання не опанованої навички персонаж робить звичайну перевірку здібності.

Наприклад, якщо персонаж намагається піднятися на небезпечну скелю, Майстер може просити перевірку Сили (Атлетики). Якщо персонаж опанував Атлетику, його бонус досвіду додається до перевірки Сили. Якщо персонаж не опанував цю навичку, він чи вона виконує звичайну перевірку Сили.

### Варіант: Навички з різними здібностями
Зазвичай ваш досвід у навичці застосовується тільки до специфічних перевірок здібності. Наприклад, опанована Атлетика зазвичай застосовується до перевірок Сили. Однак у деяких ситуаціях ваш бонус досвіду може бути обґрунтовано застосований до іншого виду перевірок. У таких випадках Майстер може призначити перевірку з незвичайною комбінацією здібності та навички, або ви можете спитати Майстра, чи можна застосувати ваш досвід до іншої перевірки. Наприклад, якщо вам треба переплисти з острова на материк, ваш Майстер може запитати перевірку Статури, щоб побачити, чи ви достатньо витривалі, щоб подолати таку відстань. У цьому випадку Майстер може дозволити вам застосувати Атлетику, яку ви опанували, та зробити перевірку Статури (Атлетика). Отож, якщо ви опанували Атлетику, ви додаєте свій бонус досвіду до перевірки Статури так, як ви звичайно зробили б для перевірки Сили (Атлетика). Так само, коли ваш напіворк варвар хоче показати природну силу, щоб залякати ворога, Майстер може запитати перевірку Сили (Залякування), хоча Залякування звичайно асоціюється із Харизмою.

## Пасивні перевірки
Пасивна перевірка є особливим видом перевірки, яка не передбачає кидання кісток. Така перевірка відображає середній результат для задач, які виконуються неодноразово, таких як пошук секретних дверей знову й знову, чи може використовуватися, коли Майстер хоче потай визначити результат діяльності персонажа без кидання кістки, наприклад, чи помітив він прихованого монстра.

Ось як розраховується пасивна перевірка для персонажа:

> 10 + всі модифікатори, які зазвичай застосовуються до перевірки

 Якщо персонаж має перевагу на цю перевірку, додайте 5. Для перешкоди відніміть 5. У грі результат наведеного обчислення пасивної перевірки дорівнює її **значенню**.

Наприклад, якщо персонаж 1-го рівня має значення Мудрості 15 та опановану навичку Сприйняття, він чи вона має значення пасивної перевірки Мудрості (Сприйняття) 14.

Правила непомітності в розділі "Спритність" далі посилаються на пасивні перевірки, як вказано у правилах дослідження.

## Співпраця
Іноді двоє або більше персонажів можуть об'єднатися для виконання задачі. Персонаж, який очолює завдання - або той, хто має найбільший модифікатор здібності - може зробити перевірку здібності з перевагою, яка відображає допомогу, надану іншими персонажами. У бою це вимагає дії Допомагати.

Персонаж може надати допомогу лише в тому випадку, якщо він чи вона могли виконати це завдання самостійно. Наприклад, намагання відімкнути замок вимагає досвіду з використання злодійських інструментів, тож персонаж, який не опанував ці інструменти, не може допомогти іншому в такій задачі. До того ж персонаж може допомогти тільки за умови, що співпраця двох або більше істот буде продуктивною. Деякі завдання, такі як вставляння нитки в голку, не стають простішими з допомогою.

### Групові перевірки
Коли кілька істот намагаються виконати якусь задачу як група, Майстер може запитати групову перевірку здібності. У такій ситуації персонажі, які кваліфіковані у певних задачах, допомагають тим, хто не має такого досвіду.

Для групової перевірки здібності кожен у групі виконує цю перевірку. Якщо принаймні половина групи досягає успіху, групова перевірка вважається успішною.

В іншому випадку група зазнає невдачі. Групові перевірки трапляються не дуже часто, і вони є найбільш корисними, коли всі персонажі досягають успіху або зазнають невдачі як група. Наприклад, коли пригодники рухаються болотом, Майстер може запитати групову перевірку Мудрості (Виживання) та перевірити, чи вдається персонажам обійти пливуни, ями та інші природні загрози середовища. Якщо принаймні половина групи досягає успіху, ці персонажі можуть вивести своїх компаньйонів з небезпеки. Інакше група втрапляє в одну з таких загроз.
