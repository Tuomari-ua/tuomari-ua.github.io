---
layout: page
description: Правила щодо порядку бою та доступних дій
title: Порядок бою
---

Типова бойова зустріч є сутичкою між двома сторонами, шквалом з ударів зброї, фінтів, парирувань, перебіжок та чарування. Гра організує хаос бою у циклі раундів і ходів. **Раунд** становить близько 6 секунд в ігровому світі. Під час раунду кожен учасник битви робить **хід**. Порядок ходів визначається на початку бойової зустрічі, коли кожен робить кидок ініціативи. Щойно усі зроблять хід, бій переходить до наступного раунду, якщо жодна зі сторін не перемогла іншу.

> ### Бій крок за кроком
> 
> **1. Визначте захоплених зненацька.** Майстер визначає, чи є серед залучених у бій істот ті, кого захоплено зненацька.  
> **2. Встановіть позиції.** Майстер вирішує, де перебувають усі персонажі та монстри. Зважаючи на похідний порядок пригодників чи заявлені ними позиції в кімнаті або іншому місці, Майстер визначає, де перебувають суперники - на якій відстані та в якому напрямку.  
> **3. Киньте ініціативу.** Усі задіяні в бойовій зустрічі кидають ініціативу, визначаючи порядок бойових ходів.  
> **4. Робіть ходи.** Кожен учасник битви робить хід за порядком ініціативи.  
> **5. Почніть наступний раунд.** Коли всі учасники бою зробили хід, раунд завершено. Повторюйте крок 4, поки бій не зупиниться.  


## Захоплені зненацька
Загін пригодників скрадається до бандитського табору, вистрибуючи з-за дерев для атаки. Драглистий куб ковзає підземним коридором, не помічений пригодниками, аж поки не поглинає одного з них. У таких ситуаціях одна сторона сутички захоплює другу зненацька.

Майстер визначає, кого можна захопити зненацька. Якщо жодна зі сторін не намагається затаїтися, вони автоматично помічають одна одну. Інакше Майстер порівнює перевірки Спритності (Непомітність) тих, хто намагається сховатися, зі значенням пасивної Мудрості (Сприйняття) кожної істоти з протилежного боку. Будь-який персонаж чи монстр, який не помітив загрозу, є захопленим зненацька на початку зустрічі.

Якщо ви захоплені зненацька, ви не можете переміщатися чи робити дії у свій перший хід під час бою, і ви не можете використовувати реакцію до кінця цього ходу. Один із групи може бути захоплений зненацька, навіть якщо інші учасники - ні.

## Ініціатива
Ініціатива визначає порядок ходів у бою. Коли починається бій, кожен учасник робить перевірку Спритності, щоб визначити своє місце за порядком ініціативи. Майстер робить один кидок для цілої групи однакових істот, тож усі члени групи діють одночасно.

Майстер розставляє учасників бою в порядку від найвищого результату перевірки Спритності до найнижчого. Це і є порядок (названий порядком ініціативи), за яким учасники діють під час кожного раунду. Ініціатива залишається однаковою від раунду до раунду.

У випадку нічиєї Майстер визначає порядок серед істот, яких контролює, а гравці визначають порядок між своїми персонажами з нічиєю. Майстер може визначити порядок, якщо нічия сталася між монстром і персонажем гравця. Необов'язково: у випадку нічиєї Майстер може дати монстру та персонажу кинути к20 для визначення порядку ініціативи, першим ходитиме той, кому випав вищий результат.

## Ваш хід
У свій хід ви можете **переміститися** на відстань своєї швидкості та **зробити одну дію**. Ви самі вирішуєте, чи будете спочатку рухатися, чи виконувати дію. Ваша швидкість - іноді її називають швидкістю ходьби - позначена в аркуші вашого персонажа.

Найпоширеніші дії, які ви можете зробити, описуються у розділі "Дії в бою" далі в цьому розділі. Багато класових особливостей та інших здібностей надають додаткові можливості для ваших дій.

Розділ "Переміщення та позиція" далі в цьому розділі наводить правила переміщень.

Ви можете пропустити переміщення та дію й узагалі нічого не робити у свій хід. Якщо ви не можете вирішити, що робити у свій хід, подумайте про те, щоб Ухилятися або бути Напоготові, як описано в розділі "Дії в бою".

### Бонусні дії
Різні класові особливості, чари та інші здібності дають вам у свій хід зробити додаткову дію, яку називають бонусною дією. Наприклад, особливість Хитра дія пройдисвіта дозволяє виконати бонусну дію. Ви можете використати бонусну дію тільки тоді, коли спеціальна здібність, чари чи інша особливість гри вказує, що ви можете зробити щось бонусною дією. Інакше у вас немає бонусної дії для використання.

Ви можете зробити тільки одну бонусну дію в свій хід, тому ви мусите вибрати, яку саме дію зробити, якщо вам доступно більше однієї бонусної дії.

Ви обираєте, коли робити бонусну дію під час свого ходу, хіба що порядок виконання бонусної дії чітко визначений. Усе, що позбавляє вас здатності виконувати дії, також не дає вам виконувати й бонусні дії.

### Інша активність у ваш хід
Ваш хід може включати різні виразні вчинки, які не потребують ані вашої дії, ані переміщення.

Ви можете спілкуватися будь-яким доступним способом, короткими вигуками чи жестами, коли робите хід.

Ви також можете вільно взаємодіяти з одним об'єктом чи елементом оточення під час свого переміщення або дії. Наприклад, ви можете відчинити двері на ходу, коли наступаєте на ворога, або ви можете вихопити зброю частиною тієї ж дії, якою Атакуєте.

Якщо ви хочете взаємодіяти з другим об'єктом, вам доведеться витратити на це дію. Деякі магічні предмети та інші спеціальні об'єкти завжди вимагають дії для використання, як вказано в їхніх описах.

Майстер може вимагати, щоб ви застосували дію для будь-якої з цих активностей, коли це потребує особливої уваги або коли вам заважають незвичайні обставини. Наприклад, Майстер може обґрунтовано очікувати від вас дії, щоб відкрити двері, які заклинило, чи щоб повернути важіль для опускання підйомного мосту.

## Реакції
Деякі особливі здібності, чари та ситуації дозволяють вам виконати особливу дію під назвою реакція. Реакція - це миттєва відповідь на якийсь тригер, який може статися як у ваш хід, так і під час ходу іншої особи. Провокована атака, описана далі в цьому розділі, є найбільш поширеним типом реакції.

Коли ви застосовуєте реакцію, ви не можете скористатися іншою до початку свого наступного ходу. Якщо реакція перериває хід іншої істоти, така істота може продовжувати свій хід одразу після реакції.
