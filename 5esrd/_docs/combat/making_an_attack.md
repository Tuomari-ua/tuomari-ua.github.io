---
layout: page
description: Правила здійснення атаки
title: Здійснення атаки
---

Атака має просту структуру незалежно від того, чи ви завдаєте удару в ближньому бою, чи запускаєте снаряд із певної дистанції, чи робите кидок атаки як складову своїх чарів.

1. **Виберіть ціль.** Виберіть ціль у межах відстані вашої атаки: істоту, об'єкт або розташування.
2. **Визначте модифікатори.** Майстер визначає, чи має ціль укриття, та чи маєте ви перевагу або перешкоду проти цілі. Крім того, чари, спеціальні здатності та інші ефекти можуть накладати штрафи чи бонуси на ваш кидок атаки.
3. **Здійсніть атаку.** Ви робите кидок атаки. У випадку влучання ви робите кидок пошкоджень, якщо конкретна атака не має правил, які визначають інше. Деякі атаки викликають спецефекти на додаток або замість пошкодження.


Якщо постає питання, чи те, що ви робите, вважається атакою, правило просте: якщо ви робите кидок атаки, то ви здійснюєте атаку.

## Кидки атаки
Коли ви атакуєте, ваш кидок атаки визначає, влучила атака чи промахнулася. Щоб зробити кидок атаки, киньте к20 та додайте належні модифікатори. Якщо загальна сума кидка з модифікаторами дорівнює або перевищує Клас Захисту (КЗ) цілі, атака влучає. КЗ персонажа визначається на стадії створення, тоді як КЗ монстра вказаний у його блоку статистики.

### Модифікатори кидка
Коли персонаж здійснює атаку, два найбільш поширені модифікатори цього кидка - це модифікатор здібності та бонус досвіду персонажа. Коли монстр робить кидок атаки, він використовує той модифікатор, що вказаний у його блоку статистики.

**Модифікатор здібності.** Для атак зброєю ближнього бою використовують модифікатор Сили, а для далекобійних атак зброєю застосовують модифікатор Спритності. Зброя, яка має властивість "витончена" або "метальна", порушує це правило.

Деякі чари також потребують кидка атаки. Модифікатор здібності для атаки чарами залежить від чаротворчої здібності персонажа.

**Бонус досвіду.** Додайте бонус досвіду до свого кидка атаки, якщо здійснюєте атаку опанованою зброєю, а також коли атакуєте чарами.

### Результат 1 або 20
Іноді доля благословляє або проклинає бійця, через що новачок влучає, а ветеран промахується.

Якщо на кидку атаки к20 випадає 20, атака влучає незалежно від будь-яких модифікаторів чи від КЗ цілі. Це називається критичним влучанням.

Якщо на кидку к20 випадає 1, така атака промахується незалежно від будь-яких модифікаторів чи КЗ цілі.

## Невидимі нападники та цілі
Учасники бою часто намагаються уникнути уваги суперників, скрадаючись, створюючи чари невидимості або ховаючись у темряві.

Коли ви атакуєте ціль, яку не можете бачити, ви маєте перешкоду на кидок атаки. Це діє незалежно від того, чи ви вгадуєте розташування чи цілитеся в істоту, яку можете чути, але не бачите. Якщо ціль не перебуває у розташуванні, яке ви вказали, ви автоматично промахуєтеся, але Майстер зазвичай просто каже, що атака провалилася, а не підказує, чи вгадали ви розташування цілі.

Коли істота не може вас бачити, ви маєте перевагу на кидок атаки проти неї. Якщо ви сховані - вас не видно та не чутно, - то під час здійснення атаки ви виказуєте своє розташування, коли атака влучає або промахується.

## Далекобійні атаки
Коли ви здійснюєте далекобійну атаку, то вистрілюєте з лука чи арбалета, кидаєте ручну сокиру чи інакше спрямовуєте снаряди, щоб влучити по ворогу на відстані. Монстр може стріляти шипами зі свого хвоста. Багато чарів також включають здійснення далекобійної атаки.

### Відстань
Ви можете зробити далекобійні атаки лише проти цілей у межах вказаної відстані.

Якщо для далекобійної атаки, наприклад, атаки чарами, вказана одна відстань, ви не можете атакувати ціль, розташовану далі цієї відстані.

Деякі далекобійні атаки, наприклад, атаки довгим або коротким луком, мають дві відстані. Менше число - це нормальна відстань, а більше - найбільша відстань. Ваш кидок атаки має перешкоду, якщо ціль перебуває за межами нормальної відстані, і ви не можете атакувати ціль за межами найбільшої відстані.

### Далекобійні атаки в ближньому бою
Спрямувати далекобійну атаку складніше, коли ваш ворог перебуває біля вас. Коли ви здійснюєте далекобійну атаку зброєю, чарами чи якимось іншим способом, ви маєте перешкоду на кидок атаки, якщо перебуваєте у межах 5 футів від ворожої істоти, яка може вас бачити та не є недієздатною.

## Атаки ближнього бою
У бою пліч-о-пліч атака ближнього бою дозволяє вам атакувати ворога у межах своєї досяжності. Атака ближнього бою, як правило, використовує ручну зброю, таку як меч, бойовий молот або сокиру. Типовий монстр здійснює атаку ближнього бою, коли б'є пазурами, рогами, зубами, щупальцями або іншою частиною тіла. Деякі чари також включають здійснення атаки ближнього бою.

Більшість істот мають 5-футову **досяжність** і тому можуть атакувати цілі в межах 5 футів від себе, коли здійснюють атаку ближнього бою. Деякі істоти (як правило, ті, що більші за Середній розмір) мають атаки ближнього бою із досяжністю більшою за 5 футів, як сказано в їхніх описах.

Замість використання зброї для здійснення атаки ближнього бою, ви можете використати **беззбройний удар**: вдарити кулаком, ногою, головою, або заподіяти інший подібний силовий вплив (ніщо із цього не вважається зброєю). У випадку влучання беззбройний удар завдає дробильних пошкоджень, що дорівнюють 1 + ваш модифікатор Сили. Вважається, що ви опанували свої беззбройні удари.

### Атаки при нагоді
У бою всі постійно вичікують шанс ударити по ворогу, коли той втікає чи рухається повз. Такий удар називається атакою при нагоді.

Ви можете здійснити атаку при нагоді, коли ворожа істота, яку ви можете бачити, переміщується поза межі вашої досяжності. Щоб здійснити атаку при нагоді, ви використовуєте свою реакцію та здійснюєте одну атаку ближнього бою проти істоти, що створила нагоду. Атака відбувається прямо перед тим, як істота виходить із вашої досяжності.

Ви можете уникнути атаки при нагоді, якщо виконаєте дію Відступити. Ви також не провокуєте атаку при нагоді, коли телепортуєтеся або коли хтось чи щось переміщує вас, не витрачаючи вашого переміщення, дії чи реакції. Наприклад, ви не провокуєте атаку при нагоді, якщо вибух виштовхує вас за межі досяжності ворога, або гравітація змушує вас упасти повз ворога.

### Двозбройний бій
Коли ви обираєте дію Атакувати й завдаєте атаку легкою зброєю ближнього бою, яку тримаєте в одній руці, ви можете використати бонусну дію, щоб атакувати іншою легкою зброєю ближнього бою, яку тримаєте в іншій руці. Ви не додаєте свої модифікатори здібностей до пошкоджень від бонусної атаки, хіба що цей модифікатор від'ємний.

Якщо зброя має властивість "метальна", ви можете зробити кидок цією зброєю замість здійснення атаки ближнього бою.

> ### Змагання в бою 
> 
> У бою вам часто доводиться протиставляти свою доблесть ворожій. Такі ситуації представлені змаганням. Цей розділ також включає найбільш поширені змагання, які потребують дій у бою: Схопити та Штовхнути істоту. Майстер може використовувати ці змагання як приклад для імпровізації інших.

### Схопити
Коли ви хочете схопити істоту або боротися з нею, ви можете використати дію Атакувати, щоб здійснити спеціальну атаку ближнього бою - Схопити. Якщо ви здатні зробити кілька атак дією Атакувати, ця атака заміщує одну з них.

Ваша ціль повинна бути не більш як на один розмір більша за вас, і повинна бути в межах вашої досяжності. Використовуючи принаймні одну вільну руку, ви намагаєтеся схопити ціль, виконуючи перевірку Схоплення замість кидка атаки: перевірку Сили (Атлетика) проти перевірки Сили (Атлетика) або Спритності (Акробатика) цілі (ціль вибирає, яку здібність застосувати). Якщо ви досягаєте успіху, то ваша ціль набуває стану "Схоплена". Стан визначає умови для свого завершення, і ви можете відпустити ціль, коли захочете (дія не потрібна).

**Вихід зі стану Схоплений.** Схоплена істота може використати свою дію, щоб вирватися. Щоб зробити це, істота повинна здійснити успішну перевірку Сили (Атлетика) або Спритності (Акробатика) проти вашої перевірки Сили (Атлетика).

**Переміщення схопленої істоти.** Коли ви переміщуєтеся, ви можете перетягувати схоплену істоту з собою, але ваша швидкість буде зменшена наполовину, хіба що істота на два або більше розмірів менша за вас.


### Штовхання істоти
Використовуючи дію Атакувати, ви можете здійснити особливу атаку ближнього бою та штовхнути істоту, щоб або збити її з ніг, або відштовхнути її від себе. Якщо ви здатні зробити кілька атак дією Атакувати, ця атака заміщує одну з них.

Ваша ціль повинна бути не більш як на один розмір більша за вас, і повинна бути в межах вашої досяжності. Замість кидка атаки ви робите перевірку Сили (Атлетика) проти перевірки Сили (Атлетика) або Спритності (Акробатика) цілі (ціль вибирає, яку здібність застосувати). Якщо ви перемогли в цьому змаганні, ви або збиваєте ціль із ніг, або відштовхуєте від себе на 5 футів. 
