---
layout: page
description: Правила та приклади для створення передісторії персонажа
title: Передісторії
---

Кожна історія має початок. Передісторія вашого персонажа виявляє, звідки ви прийшли, як ви стали пригодником і яке ваше місце у цьому світі. Ваш боєць, можливо, був хоробрим лицарем або сивим солдатом. Ваш маг міг бути мудрецем чи ремісником. Ваш пройдисвіт міг побувати агентом злодійської гільдії чи виступав перед глядачами як блазень.

Вибір передісторії надає вам важливі підказки щодо особистості персонажа. Найважливіше питання, на яке варто відповісти, говорячи про передісторію, - це **що змінилося**? Чому ви припинили робити все, що описує ваша передісторія, і вирушили в пригоди? Де ви дістали гроші, щоб купити початкове спорядження, або, якщо ви походите з заможного роду, чому не маєте **більше** грошей? Як вам вдалося опанувати навички свого класу? Що відрізняє вас від звичайних людей, які мають таку саму передісторію?

Приклади передісторій, наведені у цьому розділі, надають певні переваги (особливості, досвід та мови) та пропозиції для рольової гри.

### Досвід
Кожна передісторія дозволяє персонажу опанувати дві навички.

Крім того, більшість передісторій дозволяють персонажу опанувати один або більше інструментів.

Якщо персонаж отримує той самий досвід із двох різних джерел, він чи вона може опанувати іншу навичку чи інструмент того самого типу.

### Мови
Деякі передісторії також дозволяють персонажам вивчати додаткові мови, окрім тих, що надані расою.

### Спорядження
Кожна передісторія пропонує набір стартового спорядження. Якщо ви застосовуєте необов'язкове правило й витрачаєте монети на купівлю спорядження, ви не отримуєте стартовий набір від своєї передісторії.

### Пропоновані характеристики
Передісторія містить пропоновані особисті характеристики на основі вашого попереднього життя. Ви можете вибрати характеристики, зробити кидок для випадкового вибору або скористатися підказками в якості натхнення при створенні власних характеристик.  
**Налаштування передісторії.** За бажанням ви можете змінити деякі особливості передісторії так, щоб вони краще відповідали вашому персонажу та особливостям кампанії. Щоб налаштувати передісторію, ви можете замінити одну особливість будь-якою іншою, вибрати будь-які дві навички, і вибрати будь-які два інструменти або мови для опанування. Ви можете скористатися набором спорядження від передісторії чи витратити монети на спорядження, як описано у відповідному розділі. (Якщо ви купуєте спорядження за монети, ви не отримуєте набір спорядження, запропонований вашим класом). Нарешті, виберіть дві риси особистості, один ідеал, один зв'язок та одну ваду. Якщо ви не можете знайти особливість, яка відповідає бажаній передісторії, поговоріть про це зі своїм Майстром.

## Послідовник
Ви провели життя, служачи в храмі конкретного бога чи пантеону богів. Ви дієте як посередник між святим царством та світом смертних, виконуючи священні обряди та жертвоприношення, щоб довести вірянам присутність божества. Ви не обов'язково клірик - виконання священних обрядів не те саме, що спрямування божественної сили.

Оберіть бога, пантеон богів або іншу псевдобожественну істоту серед тих, що вказані у "Фентезійно-історичних пантеонах" або визначені вашим Майстром, і обговоріть з Майстром деталі та природу своєї релігійної служби. Чи були ви молодшим прислужником у храмі та з дитинства допомагали священникам у релігійних обрядах? А може ви - священник високого рангу, хто раптом відчув поклик служити своєму богу інакше? Можливо, ви були лідером невеликого культу з-поза розвиненої храмової структури, або навіть в окультній групі, яка служила поганському володарю, а тепер відмовилася від нього.

**Опановані навички:** Проникливість, Релігія    
**Мови:** Дві за вашим вибором    
**Спорядження:** Святий символ (дарунок до початку вашої служби), молитовник чи молитовне колесо, 5 ароматичних паличок, вбрання, набір звичайного одягу та кошіль із 15 золотими

### Особливість: Прихисток вірянина
Як послідовник віри ви здобули повагу інших вірян, і ви можете виконувати релігійні церемонії свого божества. Ви і ваші супутники в пригодах можуть розраховувати на безкоштовне зцілення та піклування у храмі, капличці чи іншому місці, де присутня ваша віра, хоча ви маєте надати усі необхідні матеріальні компоненти для чарів. Ті, хто поділяє вашу релігію, підтримуватимуть вас (але тільки вас) у скромному способі життя.

У вас також можуть бути зв'язки з конкретним храмом, присвяченим обраному божеству або пантеону, і ви маєте там житло. Це може бути храм, де ви раніше служили, якщо ви зберігаєте з ним добрі стосунки, або храм, де ви знайшли новий дім. Поки ви неподалік свого храму, ви можете звернутися до священників по допомогу, за умови що ви не просите про щось небезпечне і зберігаєте добру репутацію в своєму храмі.

### Пропоновані характеристики
Послідовники набувають досвіду в храмах чи інших релігійних громадах. Їхнє вивчення історії та догматів віри, їхні відносини з храмами, капличками чи ієрархіями впливають на їхню поведінку та ідеали. Їхні вади можуть бути певним прихованим лицемірством чи єретичними ідеями, або ж ідеалами чи зв'язками, доведеними до абсурду.

| к8 | Риса характеру                                                                                                              |
| -- | --------------------------------------------------------------------------------------------------------------------------- |
| 1  | Я ідеалізую конкретного героя своєї віри і постійно посилаюся на дії та приклад цієї людини.                                |
| 2  | Я можу знайти спільне підґрунтя між найзапеклішими ворогами, співпереживаючи їм та завжди діючи в інтересах миру.           |
| 3  | Я бачу знамення у кожній події та вчинку. Боги намагаються говорити до нас, нам просто треба слухати                        |
| 4  | Ніщо не може похитнути мій оптимізм.                                                                                        |
| 5  | Я цитую (або перекручую) священні тексти та прислів'я майже за будь-яких обставин.                                          |
| 6  | Я толерантний (або нетерпимий) інших вірувань та поважаю (або засуджую) поклоніння іншим богам.                             |
| 7  | Я насолоджуюся доброю їжею, напоями та високим товариством серед еліти мого храму. Грубе життя мені муляє.                  |
| 8  | Я стільки часу присвячував храму, що маю замало практичного досвіду, коли йдеться про взаємодію з людьми зовнішнього світу. |

| к6 | Ідеал                                                                                                                              |
| -- | ---------------------------------------------------------------------------------------------------------------------------------- |
| 1  | Традиція. Давні традиції поклоніння та самопожертви повинні зберігатися і підтримуватися. (Законний)                               |
| 2  | Благодійність. Я завжди намагаюсь допомогти тим, хто цього потребує, без огляду на власні витрати. (Добрий)                        |
| 3  | Зміни. Ми повинні допомагати привносити у світ зміни, яких вимагають наші боги. (Хаотичний)                                        |
| 4  | Влада. Я сподіваюсь одного дня стати на вершину релігійної ієрархії своєї віри. (Законний)                                         |
| 5  | Віра. Я вірю, що моє божество спрямовуватиме мої дії. Я вірю, що коли я тяжко працюватиму, все буде добре. (Законний)              |
| 6  | Прагнення. Я шукаю нагоди довести, що я гідний благословення свого божества, та чиню діяння відповідно до його вчення. (Будь-який) |

| к6 | Зв'язок                                                                                                |
| -- | ------------------------------------------------------------------------------------------------------ |
| 1  | Я би помер заради відновлення древньої, давно втраченої реліквії моєї віри.                            |
| 2  | Колись я помщуся розбещеним представникам верховної ієрархії свого храму, які оголосили мене єретиком. |
| 3  | Я завдячую своїм життям священникові, що прихистив мене після смерті моїх батьків.                     |
| 4  | Все, що я роблю - для простих людей.                                                                |
| 5  | Я зроблю все для захисту храму, де я служив.                                                           |
| 6  | Я прагну зберегти священний текст, який мої вороги вважають єретичним і прагнуть знищити.              |

| к6 | Вада                                                                                     |
| -- | ---------------------------------------------------------------------------------------- |
| 1  | Я суворо суджу інших, а себе - ще жорстокіше.                                            |
| 2  | Я занадто вірив у тих, хто має владу в ієрархії мого храму.                              |
| 3  | Моя побожність часом призводить до того, що я сліпо вірю всім, хто сповідує мою релігію. |
| 4  | Я непохитний у своїх переконаннях.                                                       |
| 5  | Я підозріло ставлюся до незнайомців і чекаю від них найгіршого.                          |
| 6  | Варто мені обрати мету, я стаю одержимий нею на шкоду всьому іншому в своєму житті.         |
